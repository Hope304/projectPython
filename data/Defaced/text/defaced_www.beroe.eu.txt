beroe.eu Здравейте, за наше огромно съжаление трябва да ви уведомим, че тази страница отново ще бъде със статут на „НЕОФИЦИАЛНА“! Тя е една от първите, посветена на български футболен отбор и създадена от нас преди повече от 15 години. През 2013 г. тя бе предоставена за нуждите на клуба и бе използвана с нашето съгласие. През същата година ние дарихме на ПФК „Берое“ пълните права и документация на сайта beroe.bg , към който нямаме и няма да имаме никакви претенции. За всички 23 години от съществуването на Beroe Online ние сме доказали многократно своя професионализъм, коректност и най-вече любов към нашия клуб! Никога не сме го предали – няма да го направим и сега! Винаги сме работили и давали всичко, което е по нашите сили, за да представим пред вас неофициална –в първите години, а в следващите официална, но най-вече достоверна информация. Със сигурност не сме перфектни и сме правили много грешки през годините, но това са били нашите възможности. Зад нас стоят стотици хиляди снимки, видеа, думи, преки излъчвания с глас и картина от България и света…но вие ни познавате добре и няма нужда да се представяме повече… Все още не сме решили как и дали ще продължим, но със сигурност няма как да оставим целия си труд в ръцете на хора, които с лека ръка биха го затрили днес, утре или след време. Социалните мрежи и YouTube каналът, създадени от нас, са собственост на всички фенове на „Берое“ и няма как те да бъдат използвани за лични облаги! Няма как да позволим в тях да бъде публикувано уронващо престижа на любимия ни клуб съдържание! Никога! Никога не сме ви подвеждали, обещавали нереални за възможностите ни неща или обявявали неистини! Не го правим и сега. Просто в този филм няма да участваме! Държим да отбележим изрично, че нямаме нищо против нито един от настоящите играчи или треньори. Пожелаваме успех на отбора не само в предстоящия мач срещу „Ботев“, а и до последната среща, в която те играят. С цялата си отговорност обявяваме, че при други обстоятелства решението ни щеше да бъде различно. Вярваме и сме убедени, че това решение е правилно. Знаем, че само така можем да съхраним тази част от славната история на „Берое“. Само и единствено заради най-ценното богатство на клуба – верните до болка фенове! Винаги с вас! Винаги за „Берое“! От екипа на Beroe Online » Към архива със съдържанието на beroe.eu